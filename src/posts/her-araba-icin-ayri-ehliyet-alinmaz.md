---
  title: "Her araba için ayrı ehliyet alınmaz!"
  date: "2021-09-19"
  author: "Orhan Özkerçin"
  excerpt: "Her yeni araç ya da teknoloji kullandığımda tekrar tekrar aynı şeylere çalıştığımı farkettim. Aslında her şey o kadarda farklı değil. Bu sebeple her konu için sıfırdan başlamaya gerek yok."
  lang: "tr"
  cover: "cover.jpeg"
  image: "cover.jpeg"
---

Bugün bir süredir değiştirmek istediğim web sitemi kodlamaya başladım. Başlarken de kullanmadığım teknolojileri kullanayım diye düşündüm, en azından denemiş olurum dedim kendi kendime. Normalde çalıştığım firmada Vue ile geliştirme yaptığım için işten sonra kalan vaktimde ufak ufak React ile ilgili şeyler yapmaya çalışıyorum. Bir önceki şirketimde ise Angular ile geliştirme yapıyordum. React sadece benim kendi kendime kullanmaya çalıştığım bir teknoloji oldu. Bu projede de React kullanmaya karar verdim. Sonrasında sektörün parlayan yıldızı Tailwind denemeyi düşündüm. Bu yılın başlarında Tailwind öğrenmek istemiştim ama "configuration" işleri çok olduğu için gözüm korkmuştu.

Bir hışımla açtım terminali, yapıştırdım "npx create-react-app orhanozkercincom". Bu sırada Google'a "Tailwind installation" yazdım. React kuruldu ben de Tailwind sitesinde gördüklerimi kopyala yapıştır yapa yapa ilerledim. Hızımı alamadım yazdım "npm start"ı. Boom proje ayakta. Aferin Orhan bir projeyi ayağa kaldırdın diyebilirsiniz. Ya da ne anlatıyorsun acaba şuan sen, diyebilirsiniz. Açıkçası bugün bir yazı yazmayı planlamıyordum, biraz daha sabredebilirseniz fark ettiğim şeyin ne olduğunu ve neden bu yazıyı yazdığımı anlatabilmiş olmayı umut ediyorum. Hikayeme dönüyorum.

![computer-open-udemy](computer-open-udemy.jpeg)

Kendim bir şeyler yapmak istediğimde ya da yeni bir teknolojiyi denemek istediğimde sanki önce 30–40 saatlik eğitim izlemem lazım, Youtube'da o konuyla ilgili bir çok şey tüketmem lazım, birilerinin yaptığı projeleri baka baka yaptıktan sonra kendim bir şey yapabilirmişim gibi geliyordu. Cesaret edemiyordum. Ya da şirketlerde yaptığımız projelerde genelde işe girdiğimiz zaman hali hazırda bir çok şey yapılmış oluyor ve biz geliştirme yaparken önceki işlere bakıyoruz öncekiler nasıl yapmışsa benzerlerini yapıyoruz. En azından ben böyleyim. Bu durumda da aslında kendimi yeni şeyler yapmıyormuş gibi hissediyordum.

Site işine dönecek olursak, yukarıda söylediğim hiç bir şeyi düşünmedim dediğim gibi bam bam yazdım komutları :) Sonra sitemin "Header" kısmını yapmam lazımdı, girdim Tailwind'in sitesine, "flex, color, layout…" ne lazımsa ona baktım. Dökümanda ne yap dediyse onu yaptım. React'le ilgili bir şey lazımdı girdim React'in sitesine ne diyorsa onu yazdım. Sonra baktım ilk sayfam bitmek üzere. Heh tam o sırada bu yazıyı yazmam gerektiğini hissettim. Kendi kendime dedim ki benim her kullanacağım şey için onlarca saatlik içerik izlememe gerek yok, aylarca ön çalışma yapmama gerek yok. Kullanacağım aracı geliştirenler ne yapmamı söylüyorsa onları yaparsam zaten çalışıyor. Yeni bir frameworkde yazabilmem için, ya da proje geliştirebilmem için günlerce haftalarca "to-do" uygulamarıyla vakit kaybetmeme gerek yok.

![you-got-this](you-got-this.jpeg)

Eğitim içeriklerini tüketmek kesinlikle güzel ya da işinin ehli yazılımcıları proje yaparken izlemek onlardan bir şeyler öğrenmeye çalışmak güzel. Öte yandan kendi kendimize de bir şeyler yapabileceğimizi keşfetmemiz çok önemli bu şekilde bir yazılımcı olarak artık tüketen kısmından üreten kısmına geçmiş oluyoruz. Bilmediğimiz şeyler yaptıklarımızın bir benzeri olduğunu fark etmeliyiz. Bir dili bilmek bir diğerini öğrenirken size zaten çok büyük fayda sağlayacak. Bir kütüphane diğerinin benzeri. Bir framework bir başkasından esinlenmiş. Çünkü hepsi sorunlar üzerinden gidiyor. Benzer sorunlara çözüm arıyorlar, hedefleri aynı olduğu için ayrık işler yapmaları beklenemez. Bu sebepten ötürü her öğrenmek istediğimiz şey için sıfırdan başlamaya gerek yok. Kaseti geriye alıp hem kendimizi sıkmış oluyoruz hem zaman yönetimini başarısız yapmış oluyoruz diye düşünüyorum. Her zaman sürdüğümüz araba modelinden farklı bir araba süreceğimiz zaman yeniden ehliyet almamıza gerek yok. Sadece alışmak için biraz zaman gerekiyor. Programlamayı da buna benzetiyorum. Tabii eğer farklı kategoride(kamyon, tır, iş makinası) bir araç sürmek isterseniz farklı tipte bir ehliyete ihtiyacınız var. Bunu da disiplinler arası geçişe benzetiyorum. Bir web developer yapay zeka konusunda kendini geliştirmek isterse o zaman farklı bir ehliyete ihtiyacı olabilir.

Kendi deneyimlediğim bir konuda yazmak ve deneyimimi paylaşmak istedim. Buraya kadar okuyup vaktinizi ayırdığınız için teşekkür ederim :)
